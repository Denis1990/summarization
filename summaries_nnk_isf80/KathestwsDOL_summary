Σε καθεστώς ειδικής διαχείρισης ο ΔΟΛ
Διασφαλίζεται η λειτουργία των εντύπων και των ιστοσελίδων του Οργανισμού

Τη λειτουργία του Δημοσιογραφικού Οργανισμού Λαμπράκη (ΔΟΛ) και την έκδοση των ιστορικών εντύπων «ΤΑ ΝΕΑ» και «ΤΟ ΒΗΜΑ» διασφαλίζει με την απόφασή του το Πρωτοδικείο της Αθήνας (Τμήμα Εκούσιας Δικαιοδοσίας
), που θέτει τον Οργανισμό σε «ειδική διαχείριση εν λειτουργία».
Σύμφωνα με πληροφορίες στο σκεπτικό της πολυσέλιδης απόφασής της η δικαστής Νεκτάρια Ξελυσσακτή, η οποία εκδίκασε την αίτηση των τραπεζών για υπαγωγή του ΔΟΛ σε καθεστώς ειδικής διαχείρισης, αποτιμώντας όλα
τα στοιχεία του φακέλου έκρινε ότι:
*Η διατήρηση σε λειτουργία της επιχείρησης του ΔΟΛ, μετά την υπαγωγή της στη διαδικασία της ειδικής διαχείρισης, δεν αποτελεί διακριτική ευχέρεια, αλλά υποχρέωσή του ειδικού διαχειριστή.
*Η χρηματοδότηση των εξόδων υπαγωγής του ΔΟΛ στην διαδικασία της διαχείρισης εν λειτουργία αποτελεί έργο του διαχειριστή,μετά το διορισμό του, ενώ σε περίπτωση που υπάρχει αδυναμία ανεύρεσης των αναγκαίων κεφαλαίων για τη διατήρηση της Επιχείρησης σε λειτουργία και για την κάλυψη των λοιπών εξόδων, συντρέχει περίπτωση ανάκλησης της απόφασης που διατάσσει την υπαγωγή της σε καθεστώς ειδικής διαχείρισης εν λειτουργία.
Μέσω, όμως, του αιτιολογικού της Απόφασης ανοίγεται σαφής και ξεκάθαρη η νομική οδός που θα μπορεί να ακολουθήσει ο ειδικός διαχειριστής για τη συνέχιση της λειτουργία του ΔΟΛ μέσω της χρησιμοποίησης των εσόδων
από διαφημίσεις και από τις εισπράξεις από την πώληση των εντύπων και στο μέλλον.
Σε εφαρμογή της ίδιας αυτής αρχής, με τον διορισμό του ειδικού διαχειριστή, όλες οι μελλοντικές απαιτήσεις του ΔΟΛ κατά της εταιρείας ΑΡΓΟΣ, που διανέμει τα έντυπα του ΔΟΛ και εισπράττει το σχετικό τίμημα, εντάσσονται στην περιουσία που διοικεί ο ειδικός διαχειριστής και όχι στην περιουσία των τραπεζών που είχαν συστήσει ενέχυρο των απαιτήσεων αυτών.
